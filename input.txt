【宋紀七十三】起著雍敦牂正月，盡十二月，凡一年。

神宗體元顯道法古立憲帝德王功英文烈武欽仁聖孝皇帝元豐元年〈（遼太康四年）〉[1]
春，正月，庚戌，命河北轉運使令所在長吏分禱名山，旱故也。

乙卯，以王安石為尚書左僕射、舒國公、集禧觀使。

交趾郡王李乾德上表言：「奉詔遣人送方物，乞賜還廣源、機榔等州縣。」詔：「候進奉人到闕，別降疆事處分。」

戊午，始命太常寺置局，以樞密直學士陳襄等為詳定官，太常博士楊完等為檢討官。襄等言：「國朝大率皆循唐故，至於壇讉神位、法駕輿輦、仗衛儀物，亦兼用歷代之制。其間情文訛舛，多戾于古。每有規模苟略，因仍既久而重于改作者，有出於一時之儀而不足以為法者，請先條奏候訓，以為禮式。」至五年四月十一日成書。

甲子，審官東院言：「廣南兩路員闕，願就之人少。欲乞水土惡劣處為一等，繁難處為一等，其餘並為一等，令轉運司保明申奏。」從之。

乙丑，乙太皇太后疾，驛召天下醫者。